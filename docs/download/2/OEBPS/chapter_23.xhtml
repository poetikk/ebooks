<?xml version="1.0" encoding="utf-8" standalone="yes"?>
<!DOCTYPE html>
<html xmlns="http://www.w3.org/1999/xhtml" xml:lang="nb-NO" dir="ltr"
lang="nb-NO">
<head>
  <title>TO OG TYVENDE SANG. - HEKTORS FALD.</title>
  <link rel="stylesheet" href="styles.css" />
</head>
<body>
<span title="[Pg 374]"><a id="Page_374" title="[Pg 374]"></a></span>

<h1>TO OG TYVENDE SANG.</h1>

<h2>HEKTORS FALD.</h2>

<div class="one"><strong class="big">S</strong>aaledes flygtet de ind gjennem byporten, rædde som raadyr.</div>
<div class="follow">Nu fik de kjølet sin sved, og lænet til murenes brystvern,</div>
<div class="follow">drak de og slukket sin brændende tørst; men akaiernes sønner</div>
<div class="follow">stevnet mot murene frem med skjoldene støttet mot skuldren.</div>
<div class="follow">Fjetret av skjæbnens usalige magt blev den straalende Hektor</div>
<div class="follow">staaende hist ved den skaiiske port foran Ilions mure.</div>
<div class="follow">Talte da Foibos Apollon et ord til helten Akillevs:</div>
<div class="follow">«Pelevs’ søn, hvi jager du nu paa hurtige føtter,</div>
<div class="follow">dødelig selv, en udødelig gud? Du har ikke endnu</div>
<div class="follow">kjendt mig og set at du følger en gud, naar du raser saa hidsig.</div>
<div class="follow">Kampen mot troernes mænd som du jog, forsømmer du ganske;</div>
<div class="follow">ti mens du fjernet dig hit, har de flokket sig sammen i byen.</div>
<div class="follow">Mig kan du ikke faa dræpt; ti aldrig kan dødslodden naa mig.»</div>

<div class="one">Sukkende tungt tok helten, den raske Akillevs, til orde:</div>
<div class="follow">«Fjerntrammer, ondt har du voldt mig, du grummeste guddom av alle,</div>
<div class="follow">da du fra muren fik lokket mig hit; ti mangen en stridsmand</div>
<div class="follow">hadde vel ellers sat tanden i muld, før han naadde til Troja.</div>
<div class="follow">Nu har du røvet mig straalende ry og frelst dem i nøden</div>
<div class="follow">farefrit nok; ti en kommende hevn har du ikke at frygte.</div>
<div class="follow">Visselig skulde jeg hevne mig grumt, saasandt som jeg evnet.»</div>

<div class="one">Saa han talte og vendte sig stolt og ilte mot byen,</div>
<div class="follow">strækkende ut som en veddeløpshest, naar den seirende farer</div>
<div class="follow">let over sletten for rullende vogn i flyvende firsprang.</div>
<div class="follow">Saaledes løp han med smidige knær paa lynrappe føtter.</div>
<div class="follow">Oldingen Priamos øinet ham først, da han nærmet sig hastig</div>
<span title="[Pg 375]"><a id="Page_375" title="[Pg 375]"></a></span>
<div class="follow">hen over sletten i straalende glans lik stjernen som stiger</div>
<div class="follow">lysende op, naar det lider mot høst, og med blinkende straaler</div>
<div class="follow">skjelnes saa klart i høstnattens mulm blandt stjernernes vrimmel,</div>
<div class="follow">den som man kalder Orions hund, naar navnet skal nævnes.</div>
<div class="follow">Vel er den klarest av alle, men sat som et ulykkens jertegn,</div>
<div class="follow">bringende feberens sott over menneskers plagede slegter.</div>
<div class="follow">Saaledes blinket den straalende malm om hans bryst under løpet.</div>
<div class="follow">Oldingen jamret sig lydt og slog sig med haanden for panden,</div>
<div class="follow">løftende hænderne høit, og ropte i stønnende klage</div>
<div class="follow">tryglende ned til sin elskede søn; ti utenfor porten</div>
<div class="follow">stod han og stundet med stormende mod paa en kamp med Akillevs.</div>
<div class="follow">Jamrende ropte den gamle med fremstrakte hænder til sønnen:</div>
<div class="follow">«Hektor, min elskede søn, aa, vent ikke, skilt fra de andre,</div>
<div class="follow">ene paa høvdingen hist, saa du ikke skal finde din bane,</div>
<div class="follow">kuet av Pelevs’ søn; ti din overmand er han i styrke,</div>
<div class="follow">grum som han er. Aa, gid han saasandt var elsket av guder</div>
<div class="follow">likesaa høit som av mig; da slukte vel hunder og gribber</div>
<div class="follow">snarlig hans lik, og en smertefuld kval blev tat fra mit hjerte.</div>
<div class="follow">Mangen en søn, mandhaftig og gjæv, har han røvet mig grusomt.</div>
<div class="follow">Somme blev dræpt, og andre blev solgt til de fjerneste øer.</div>
<div class="follow">Endnu et sønnepar øiner jeg ei blandt troer som stimlet</div>
<div class="follow">sammen til byen i flok, Polydoros og helten Lykaon,</div>
<div class="follow">begge Laótoes barn, som hin dronning blandt kvinder har født mig.</div>
<div class="follow">Dersom de end er ilive i fiendens leir, kan vi siden</div>
<div class="follow">kjøpe dem fri med kobber og guld, som vi har i vort eie.</div>
<div class="follow">Rikt har jo gubben, den navngjetne Altes, utstyrt sin datter.</div>
<div class="follow">Men er de døde og vandret til Hades’ bo, vil det vorde</div>
<div class="follow">baade for mig og for heltenes mor en hjertesorg bitter;</div>
<div class="follow">men av de andre i byen vil sorgen vel snarere glemmes,</div>
<div class="follow">hvis ikke ogsaa du selv skulde dø for Akillevs’ hænder.</div>
<div class="follow">Skynd dig da indenfor muren, mit elskede barn, for at frelse</div>
<div class="follow">troernes kvinder og mænd, saa du ikke skal unde Akillevs</div>
<div class="follow">seierens herlige ry og selv miste livet i kampen.</div>
<div class="follow">Ynk ogsaa mig, din usalige far, som endnu maa leve</div>
<div class="follow">knækket og brutt, og som Zevs paa alderens terskel vil ramme</div>
<div class="follow">snart med en jammerfuld død, naar mit øie har skuet det værste:</div>
<div class="follow">sønner som mister sit liv og døtre som slæpes til skjendsel,</div>
<div class="follow">kamrene herjet med plyndring og mord, og uskyldige smaabarn</div>
<span title="[Pg 376]"><a id="Page_376" title="[Pg 376]"></a></span>
<div class="follow">slængt imot jorden i stridslarmens gru, og sønnernes kjære</div>
<div class="follow">hustruer slæpte avsted av akaiernes blodige hænder.</div>
<div class="follow">Saa vil tilsidst ved forhallens dør de graadige hunder</div>
<div class="follow">slæpe mig om, naar en mand med det hvæssede kobber har dræpt mig</div>
<div class="follow">enten med sverd eller spyd og skilt mine lemmer ved livet,</div>
<div class="follow">hunder som vogtet min dør og blev matet ved bordet i hallen.</div>
<div class="follow">Da skal de drikke mit blod og vilde av raseri ligge</div>
<div class="follow">fremme ved døren. En yngling er skjøn, naar han ligger paa valen</div>
<div class="follow">fældet i kampen med gapende saar av det skjærende kobber.</div>
<div class="follow">Herlig er alt hvad man ser av hans legeme selv efter døden.</div>
<div class="follow">Men naar en gubbe er dræpt og hunder faar skjæmme hans hvite</div>
<div class="follow">haar og det graanede skjeg og det som han dækker i blygsel —</div>
<div class="follow">tungere lod kan aldrig en jammerfuld dødelig times.»</div>

<div class="one">Saaledes talte den gamle og slet i de graanede lokker,</div>
<div class="follow">rykkende haar av sit hode; men Hektor var ei til at rokke.</div>
<div class="follow">Ogsaa hans jamrende mor stod nær, og opløst i taarer</div>
<div class="follow">løftet hun folden fra barm og blottet sit bryst med den venstre.</div>
<div class="follow">Graatende talte hun vingede ord til sønnen og mælte:</div>
<div class="follow">«Hektor, mit barn, la dig røre ved synet av dette! Ha medynk</div>
<div class="follow">med mig, saasandt jeg har stillet din graat ved at række dig brystet.</div>
<div class="follow">Mindes da dette, mit barn, og verg dig her indenfor muren</div>
<div class="follow">kjækt mot din fiende; gaa ikke frem til kamp mot hin voldsmand.</div>
<div class="follow">Dræper han dig, kan hverken jeg selv faa graate ved baaren</div>
<div class="follow">over min søn, min herligste livsfrugt, eller din kjære</div>
<div class="follow">rikt utstyrede hustru; men fjernt fra os begge skal griske</div>
<div class="follow">fotrappe hunder fortære dit lik ved akaiernes snekker!»</div>

<div class="one">Saaledes ropte de ned til sin søn med strømmende taarer,</div>
<div class="follow">begge i brændende bøn; dog Hektor var ei til at rokke;</div>
<div class="follow">men paa Akillevs ventet han kjækt, da han nærmet sig vældig.</div>

<div class="one">Likesom huggormen, mættet paa fjeld med giftige urter,</div>
<div class="follow">lurer paa gjæteren lumsk i sit hul i rasende vrede</div>
<div class="follow">— stikkende lyser dens blik, mens den bugter sig om paa sit leie —</div>
<div class="follow">saaledes vek ikke Hektor, men stod med uslukkelig ildhu</div>
<div class="follow">støttende fast det skinnende skjold mot kanten av taarnet.</div>
<div class="follow">Trykket av tungsind talte han saa til sit mandige hjerte:</div>
<div class="follow">«Ve mig! Skynder jeg mig bak murene ind gjennem porten,</div>
<div class="follow">da vil Polydamas laste mig haardt med haanende tale,</div>
<div class="follow">han som bad mig at føre de troiske stridsmænd til byen</div>
<span title="[Pg 377]"><a id="Page_377" title="[Pg 377]"></a></span>
<div class="follow">før denne grufulde nat, da Akillevs har reist sig i vrede.</div>
<div class="follow">Bedst om jeg da hadde hørt paa hans raad; men jeg gjorde det ikke.</div>
<div class="follow">Nu da jeg voldte fordærv for mit folk ved mit kortsynte stivsind,</div>
<div class="follow">skammer jeg mig for troernes mænd og langslørte kvinder,</div>
<div class="follow">dersom en ringere mand end jeg med tiden skal vidne:</div>
<div class="follow">«Hektor har styrtet vort folk i fordærv i lit til sin styrke.»</div>
<div class="follow">Saa vil de si. Da var det for mig langt bedre at møte</div>
<div class="follow">helten Akillevs og volde hans fald, før jeg vender tilbake,</div>
<div class="follow">eller med hæder at dø for hans haand her utenfor byen.</div>
<div class="follow">— Men om jeg nu lægger fra mig det buklede skjold og min sterke</div>
<div class="follow">malmtunge hjelm og stiller mit spyd ved muren og derpaa</div>
<div class="follow">selv stiger frem og træder den gjæve Akillevs i møte,</div>
<div class="follow">og jeg saa lover at Hélena selv, som voldte os krigen,</div>
<div class="follow">hende og alt hendes eie, det gods som min bror Aleksandros</div>
<div class="follow">førte paa skibe til Troja, skal Atrevs’ sønner faa føre</div>
<div class="follow">med sig tilbake, og lover at gi akaiernes sønner</div>
<div class="follow">likelig del i alt hvad vor by maatte gjemme av skatte,</div>
<div class="follow">og jeg saa efterpaa lar vore troiske høvdinger sverge</div>
<div class="follow">dyrt at de ikke skal gjemme det bort, men likelig dele</div>
<div class="follow">alt hvad der findes av gods inden kongsstadens herlige mure —</div>
<div class="follow">— Dog, hvi drøfter jeg vel i min sjæl saa faafængte tanker?</div>
<div class="follow">Nei, la mig ikke gaa tiggergang nu. Han vil ikke føle</div>
<div class="follow">medynk og agte min bøn, men slaa mig ihjel som en kvinde,</div>
<div class="follow">blottet og bar som jeg er, naar jeg lægger til jord mine vaaben.</div>
<div class="follow">Tænkelig er det jo ei at jeg nu skulde tale med manden</div>
<div class="follow">venlig om gammelt og nyt, som en ungmø taler med vennen,</div>
<div class="follow">ja, som en fæstemø hvisker saa ømt med sin elskede brudgom.</div>
<div class="follow">Bedre paany at møtes i strid og snart faa at vite</div>
<div class="follow">hvem av os to den olympiske drot vil unde at seire.»</div>

<div class="one">Saaledes stod han og grublet. Da nærmet Akillevs sig hastig,</div>
<div class="follow">lignende Ares, den kampglade gud, med den vaiende hjelmbusk.</div>
<div class="follow">Lansen, den grumme, av Pelions ask, over skuldren til høire</div>
<div class="follow">svang han, og kobberet skinnet om høvdingens lemmer med straaler</div>
<div class="follow">klare som solens ved gryende dag eller luende flammer.</div>
<div class="follow">Hektor blev grepet av skjælvende frygt, da han saa ham, og vaaget</div>
<div class="follow">nu ikke længer at staa, men flygtet i rædsel fra porten.</div>
<div class="follow">Pelevs’ søn fôr efter i lit til de hurtige føtter.</div>
<div class="follow">Likesom høken, den rappeste fugl blandt vingede skarer,</div>
<span title="[Pg 378]"><a id="Page_378" title="[Pg 378]"></a></span>
<div class="follow">stiger fra tinden og jager saa let den skjælvende due —</div>
<div class="follow">fuglen vil flygte til siden; men skrikende følger den efter</div>
<div class="follow">glupsk efter fangsten, og gang efter gang slaar den ned efter byttet —</div>
<div class="follow">saaledes stormet Akillevs avsted som paa vinger, men Hektor</div>
<div class="follow">vek langs troernes mur, og knæerne løftet han lynsnart.</div>
<div class="follow">Baade den kneisende varde og fikenens stormbøide stamme</div>
<div class="follow">fôr de forbi ad den banede vei, og bort ifra muren</div>
<div class="follow">ilte de fremad og kom til de to skjøntrislende bækker.</div>
<div class="follow">Der har Skamandros, den hvirvlende elv, sine dobbelte kilder.</div>
<div class="follow">En av dem strømmer med vand som er varmt, og hvirvlende dampe</div>
<div class="follow">hæver sig op av dens væld som røk fra en brændende flamme.</div>
<div class="follow">Kold er den andens forfriskende strøm i sommerens hete,</div>
<div class="follow">kold som hagel og sne eller vand som er islagt av kulden.</div>
<div class="follow">Nær ved de strømmende væld er der store og prægtige kummer</div>
<div class="follow">muret av sten, hvor troernes døtre og hustruer fagre</div>
<div class="follow">pleide at vaske det skinnende tøi i fremfarne dage,</div>
<div class="follow">medens der endnu var fred, før akaiernes sønner var kommet.</div>
<div class="follow">Der løp begge forbi, én flygtning og én som forfulgte.</div>
<div class="follow">Ypperlig helt maatte fly; langt bedre var helten som hastig</div>
<div class="follow">fulgte hans fjed; ti ei var et offerdyr prisen som lokket,</div>
<div class="follow">eller et skind, som lønner en mand, naar han vinder i kapløp.</div>
<div class="follow">Hektors, den vældige vognkjæmpes liv var prisen de løp om.</div>
<div class="follow">Som naar et travende spand av veddeløpshester om maalet</div>
<div class="follow">svinger i flyvende fart, naar en stormand skal jordes og prisen</div>
<div class="follow">lokkende vinker, en blomstrende mø eller kostelig trefot,</div>
<div class="follow">saaledes stormet de begge i hast paa hurtige føtter</div>
<div class="follow">treganger rundt om Priamos’ by i gudernes paasyn.</div>
<div class="follow">Da tok guders og menneskers far til orde og mælte:</div>
<div class="follow">«Dette er haardt. Jeg ser for mit blik en mand som jeg elsker,</div>
<div class="follow">jages om muren. Mit hjerte er tungt. Jeg sørger for Hektor,</div>
<div class="follow">han som av okser har ofret mig tidt de feteste stykker</div>
<div class="follow">hist paa den kløftede top av det skyhøie Ida og ofte</div>
<div class="follow">ellers paa Ilions borg. Nu jager den gjæve Akillevs</div>
<div class="follow">helten i løp rundt Priamos’ by paa hurtige føtter.</div>
<div class="follow">Gaa da, I guder, paa raad med jer selv og tænk paa hans skjæbne,</div>
<div class="follow">om vi skal frelse fra døden hin helt, eller straks la ham kue,</div>
<div class="follow">kjæk som han er, av Pelevs’ søn, den gjæve Akillevs.»</div>

<div class="one">Da tok gudinden, den blaaøide Pallas, til orde og svarte:</div>
<span title="[Pg 379]"><a id="Page_379" title="[Pg 379]"></a></span>
<div class="follow">«Lynsvinger, skyomhyllede far, hvad var det du mælte?</div>
<div class="follow">Vil du da frelse en dødelig mand, som skjæbnen, den grumme,</div>
<div class="follow">kaaret forlængst, fra en jammerfuld død paa den larmende valplads?</div>
<div class="follow">Gjør det; men ei vil din gjerning bli rost av samtlige guder.»</div>

<div class="one">Talte da Zevs, hin skyernes drot, og svarte sin datter:</div>
<div class="follow">«Fat dig, Tritogeneia, mit elskede barn! hvad jeg nævnte</div>
<div class="follow">var ikke ment for alvor; ti dig vil jeg føie saa gjerne.</div>
<div class="follow">Gjør hvad du selv maatte finde for godt og nøl ikke længer.»</div>

<div class="one">Saa han talte og egget end mer den higende Pallas.</div>
<div class="follow">Ilsomt fôr hun avsted fra Olympos’ svimlende tinder.</div>
<div class="follow">Hektor blev jaget imens i ustanselig løp av Akillevs.</div>
<div class="follow">Som naar en hjortekalv følges paa fjeld gjennem daler og kløfter</div>
<div class="follow">hidsig av halsende hund som har jaget den op fra dens leie —</div>
<div class="follow">selv om den søker et skjul og gjemmer sig inde i holtet,</div>
<div class="follow">hviler ei hunden, men følger dens spor, til den finder dens gjemsel —</div>
<div class="follow">saaledes fandt ikke Hektor et skjul for den raske Akillevs.</div>
<div class="follow">Hvergang han rettet sit løp mot dardanernes porte og søkte</div>
<div class="follow">ilsomt et skjermende ly under murenes velbygde taarne,</div>
<div class="follow">om de kanhænde med spyd kunde verge ham oppe fra muren,</div>
<div class="follow">straks var Akillevs i flygtningens vei og jaget ham altid</div>
<div class="follow">ut imot sletten og holdt sig til stadighet nærmest ved muren.</div>
<div class="follow">Som naar man drømmer og aldrig kan naa en flygtende uven —</div>
<div class="follow">flygtningen finder ei skjul, og ei kan forfølgeren naa ham —</div>
<div class="follow">likesaa litt kunde denne naa frem, eller hin faa et forsprang.</div>
<div class="follow">Ei var det mulig for Hektor at frelses fra dødens gudinder,</div>
<div class="follow">hvis ikke endnu engang tilsidst Apollon var kommet</div>
<div class="follow">nær ham og straks hadde styrket hans mod og de hurtige føtter.</div>
<div class="follow">Helten Akillevs forbød sine mænd med et nik av sit hode</div>
<div class="follow">strengt at slynge mot Hektor de smertende lanser og vinde</div>
<div class="follow">ry ved at ramme ham først, saa han selv skulde være den anden.</div>
<div class="follow">Men da de fjerdegang kom paa sit løp til de rislende bækker,</div>
<div class="follow">da tok Alfader vegten av guld og stillet den like.</div>
<div class="follow">Dræpende dødslodder la han paa skaalene, tvende i tallet,</div>
<div class="follow">en for Akillevs og en for den hestetumlende Hektor.</div>
<div class="follow">Midt over vegtstangen grep han, og dødsloddet dalte for Hektor</div>
<div class="follow">like til Hades. Da blev han forlatt av Foibos Apollon.</div>
<div class="follow">Stevnet da hen til Akillevs den blaaøide Pallas Atene,</div>
<span title="[Pg 380]"><a id="Page_380" title="[Pg 380]"></a></span>
<div class="follow">traadte ham nær og talte med vingede ord til sin yndling:</div>
<div class="follow">«Ædle Akillevs, som elskes av Zevs, nu haaber jeg sikkert</div>
<div class="follow">at vi skal bringe akaiernes mænd stor hæder til flaaten,</div>
<div class="follow">naar vi faar fældet i strid den utrættelig kjæmpende Hektor.</div>
<div class="follow">Nu er han færdig; han vil ikke mer kunne fly fra os begge,</div>
<div class="follow">selv om fjernskytten Foibos ydmyger sig aldrig saa meget</div>
<div class="follow">veltende sig for sin fars, for aigissvingerens føtter.</div>
<div class="follow">Bli nu staaende her for at hvile dig, medens jeg iler</div>
<div class="follow">hen til Hektor og mander ham op til at vaage en tvekamp.»</div>

<div class="one">Saaledes lød hendes ord, og han fulgte dem glad i sit hjerte.</div>
<div class="follow">Støttet til lansen med malmhvæsset odd blev han staaende rolig.</div>
<div class="follow">Gik hun da bort fra Akillevs og hen til den straalende Hektor.</div>
<div class="follow">Helten Deifobos skuffende lik av vekst og av stemme</div>
<div class="follow">traadte hun nær, og med vingede ord hun talte til helten:</div>
<div class="follow">«Elskede bror, nu trænges du haardt av den raske Akillevs,</div>
<div class="follow">jaget av helten rundt Priamos’ by paa hurtige føtter.</div>
<div class="follow">La os nu vente og kjækt holde stand og verge os kraftig.»</div>

<div class="one">Hektor, den hjelmbuskvaiende helt, tok ordet og svarte:</div>
<div class="follow">«Altid, Deifobos, var du tilforn mig kjærest av alle</div>
<div class="follow">brødre som Priamos avlet, og Hékabe fødte til verden.</div>
<div class="follow">Høiere endnu end før vil jeg herefter prise din manddom,</div>
<div class="follow">siden du, da du fik se mig, har vaaget for min skyld at ile</div>
<div class="follow">utenfor porten, mens andre saa feigt har ventet derinde.»</div>

<div class="one">Svarte da straks gudinden, den blaaøide Pallas Atene:</div>
<div class="follow">«Elskede bror, vor far og vor mor og de trofaste venner</div>
<div class="follow">tryglet mig, favnende en efter en mine knær, om at vente</div>
<div class="follow">indenfor muren; ti bævende frygt har grepet dem alle.</div>
<div class="follow">Men i mit bryst var hjertet forpint av sorgtunge kvaler.</div>
<div class="follow">La os nu trøstig gaa frem til en dyst og la os ei spare</div>
<div class="follow">lansernes malm, saa vi snart kan vite forvisst, om Akillevs</div>
<div class="follow">seirende fælder os begge og bærer vor blodige rustning</div>
<div class="follow">hen til de stavnkrumme skibe som rov, eller dør for din lanse.»</div>

<div class="one">Saaledes lokket Atene ham frem med svigefuld tale.</div>
<div class="follow">Da de var kommet paa nærmeste hold og gik frem mot hinanden,</div>
<div class="follow">talte den straalende Hektor og rettet et ord til Akillevs:</div>
<div class="follow">«Pelevs’ søn, ei mer vil jeg fly, som jeg hittil har flygtet</div>
<div class="follow">treganger rundt om Priamos’ by og ikke har vaaget</div>
<div class="follow">freidig at staa, til du kom. Nu byder mit mod mig at stanse</div>
<span title="[Pg 381]"><a id="Page_381" title="[Pg 381]"></a></span>
<div class="follow">ansigt til ansigt med dig for at volde dit fald eller fældes.</div>
<div class="follow">Men la os kalde paa guderne først; ti disse vil være</div>
<div class="follow">tryggest som vidner og vogte vor pakt, om vi nu kunde enes.</div>
<div class="follow">Ti dersom Zevs vil unde mig seir, og jeg røver dig livet,</div>
<div class="follow">skal jeg, Akillevs, ei skjende dit lik med rædsomme vunder.</div>
<div class="follow">Naar jeg faar røvet dig rustningens pragt, skal jeg sende det urørt</div>
<div class="follow">hjem til akaiernes leir, og lov mig at gjøre det samme.»</div>

<div class="one">Svarte da barsk, med rynkede bryn, den raske Akillevs:</div>
<div class="follow">«Tal ikke, Hektor, til mig, du evig forhatte, om edspakt;</div>
<div class="follow">ti mellem løver og mænd er en edelig avtale faafængt.</div>
<div class="follow">Likesaa litt som det hænder at ulver og lam kan forlikes,</div>
<div class="follow">men til dagenes ende maa hate hverandre til døden,</div>
<div class="follow">likesaa litt er det mulig for os at møtes som venner.</div>
<div class="follow">Ei kan der sluttes en pakt mellem os, før en av os tvende</div>
<div class="follow">falder og mætter med blod den utrættelig kjæmpende Ares.</div>
<div class="follow">Mindes din manddom i alleslags kamp; ti nu har du nødig</div>
<div class="follow">rigtig at vise med lansen din kunst som den frygtløse kriger.</div>
<div class="follow">Nu skal du ei kunne fly. Nei, snart skal Pallas Atene</div>
<div class="follow">kue din kraft ved mit spyd. For al den kval skal du bøte</div>
<div class="follow">som jeg har følt over venner du vog, naar du raste med lansen.»</div>

<div class="one">Saa han talte og slynget med kraft sin vældige lanse.</div>
<div class="follow">Dog, den straalende Hektor holdt øie med spydet og undvek;</div>
<div class="follow">ti da han saa det, knælte han ned, og spydet fløi over</div>
<div class="follow">fæstende odden i muld; men Atene grep det og gav det,</div>
<div class="follow">skjult for høvdingen Hektor, paany til den raske Akillevs.</div>
<div class="follow">Hektor talte da saa til helten den gjæve Akillevs:</div>
<div class="follow">«Feil har du kastet, Akillevs, du gudernes like. Du hadde</div>
<div class="follow">altsaa ei endnu av Zevs faat vite min lod som du paastod;</div>
<div class="follow">men du har faret med tungerapt snak og talt som en løgner,</div>
<div class="follow">forat jeg ræd skulde glemme mit mod og min mandige styrke.</div>
<div class="follow">Ei skal du dog kunne fæste dit spyd i min ryg under flugten.</div>
<div class="follow">Nei, jag det ind i mit bryst, naar jeg frygtløst stormer imot dig,</div>
<div class="follow">dersom en gud gir dig kraft; men søk nu at undgaa min lanses</div>
<div class="follow">malmhvasse odd. Aa, maatte du faa den i brystet til skaftet!</div>
<div class="follow">Lettere blev det for troernes mænd at færdes i kampen</div>
<div class="follow">efter dit fald; ti størst er den sorg som du har forvoldt dem.»</div>

<div class="one">Derefter svang han sit vældige spyd og rammet ved kastet</div>
<div class="follow">midt i Akillevs’ skjold. Ei fôr det forbi; men tilbake</div>
<span title="[Pg 382]"><a id="Page_382" title="[Pg 382]"></a></span>
<div class="follow">sprat det fra skjoldet og slyngedes fjernt. Da harmedes Hektor</div>
<div class="follow">over at spydet, det skarpe, forgjæves fôr ut av hans næve.</div>
<div class="follow">Haandfalden stod han og hadde ei mer nogen lanse at kaste.</div>
<div class="follow">Ropende lydt paa sin skjolddækte bror Deifobos bad han</div>
<div class="follow">helten at gi ham sit vældige spyd; — men han stod ikke nær ham.</div>
<div class="follow">Hektor forstod i sin sjæl hvad snart maatte komme, og mælte:</div>
<div class="follow">«Ve mig! Tilvisse har guderne selv villet sende mig dødsbud;</div>
<div class="follow">ti jeg har stolt paa at helten Deifobos stod ved min side;</div>
<div class="follow">men han er indenfor muren, og mig har Atene forblindet.</div>
<div class="follow">Fjern er ei nu den grufulde død; den nærmer sig hastig.</div>
<div class="follow">Faafængt at fly; ti klarlig har slikt forlængst været kjærest</div>
<div class="follow">baade for Zevs og hans søn fjerntrammeren, de som saa naadig</div>
<div class="follow">hjalp mig tilforn; — men nu er det saa at skjæbnen har naadd mig.</div>
<div class="follow">Ei vil jeg dø en vanærende død uten manddom og hæder.</div>
<div class="follow">Nei, la mig øve en stordaad, som kommende slegter skal mindes.»</div>

<div class="one">Saa han talte og rev med et ryk av skeden sit svære</div>
<div class="follow">skarpslepne sverd, det tunge, som hang i en rem ved hans side.</div>
<div class="follow">Lutende styrtet han frem som ørnen fra himmelens høider,</div>
<div class="follow">naar den slaar ned gjennem skyernes mulm for at røve paa sletten</div>
<div class="follow">enten et hjælpeløst lam eller haren som flyr til sit gjemsel.</div>
<div class="follow">Saa fôr Hektor avsted og svang sit skarpslepne slagsverd.</div>
<div class="follow">Fyldt av rasende harm i sin sjæl sprang Akillevs imot ham.</div>
<div class="follow">Foran sig holdt han som dækkende vern sit herlige malmskjold,</div>
<div class="follow">hamret med kunst, og den straalende hjelm om høvdingens isse</div>
<div class="follow">nikket med firdobbelt skjerm, omflagret av talrike skjønne</div>
<div class="follow">guldhaar i vaiende busk, som Hefaistos selv hadde formet.</div>
<div class="follow">Som naar det lider mot nat og den skjønneste stjerne paa himlen,</div>
<div class="follow">Hesperos, vandrer sin lysende vei blandt stjernernes vrimmel,</div>
<div class="follow">saaledes blinket det klart fra det hvæssede spyd som Akillevs</div>
<div class="follow">svang i sin høire i nagende hat til den straalende Hektor,</div>
<div class="follow">speidende efter hans herlige hud hvor den bedst kunde saares.</div>
<div class="follow">Dækket var ellers hans hud overalt av den straalende rustnings</div>
<div class="follow">plater av malm, som han vandt, da han vog den sterke Patroklos;</div>
<div class="follow">men han var blottet hvor skuldre og hals ved nøkleben skilles</div>
<div class="follow">like ved strupen, hvor snarest et saar kan røve en livet.</div>
<div class="follow">Helten Akillevs fik ram paa ham der, da han stormet imot ham,</div>
<div class="follow">haardt med sit spyd, og den skjærende odd fôr tvers gjennem halsen.</div>
<div class="follow">Dog, det malmtunge spyd skar ei gjennem strupen, saa helten</div>
<span title="[Pg 383]"><a id="Page_383" title="[Pg 383]"></a></span>
<div class="follow">endnu fik bruke sit mæle til svar i vekslende tale.</div>
<div class="follow">Segnet han da til jord, og jublende ropte Akillevs:</div>

<div class="one">«Hektor, du mente dig visst saa tryg, da du fældte Patroklos.</div>
<div class="follow">Ikke det ringeste frygtet du mig som var borte fra kampen.</div>
<div class="follow">Daare; ti sat jeg end fjernt fra min ven ved de stavnkrumme snekker,</div>
<div class="follow">var jeg dog endnu i live og blev ham en sterkere hevner;</div>
<div class="follow">ti dine knær har jeg lammet, og <em>dig</em> skal hunder og gribber</div>
<div class="follow">slæpe til spot og spe; men <em>ham</em> skal akaierne jorde.»</div>

<div class="one">Lammet av dødstræthet svarte den hjelmbuskvaiende Hektor:</div>
<div class="follow">«Bønlig ber jeg dig nu ved dit liv, dine knær og forældre:</div>
<div class="follow">La dog ei hundene æte mit lik ved akaiernes snekker.</div>
<div class="follow">Nei, ta skinnende kobber og guld i rikelig mængde,</div>
<div class="follow">alt hvad min far og ærværdige mor vil gi dig som gaver;</div>
<div class="follow">men send liket tilbake, saa troer og troiske kvinder</div>
<div class="follow">hjemme kan reise mit baal og unde mig hædrende likfærd.»</div>

<div class="one">Truende svarte, med rynkede bryn, den raske Akillevs:</div>
<div class="follow">«Favn ikke, hund, mine knær, og tig mig ei ved forældre.</div>
<div class="follow">Aa, om min rasende harm kunde egge min sjæl til at skjære</div>
<div class="follow">kjøt av din krop og æte det raat for den sorg du har voldt mig.</div>
<div class="follow">Ingen skal nu kunne verne mot graadige hunder dit hode,</div>
<div class="follow">selv om de bragte som skjænk og lagde paa vegten til soning</div>
<div class="follow">tifold og tyvefold bot og lovet mig andet til gave.</div>
<div class="follow">Vilde dardaneren Priamos end med guldet, det røde,</div>
<div class="follow">veie dig op, saa skal ei din værdige mor kunne lægge</div>
<div class="follow">selv den søn, hun har født, paa baaren med jamrende klage.</div>
<div class="follow">Nei, men hele din krop skal flænges av hunder og gribber.»</div>

<div class="one">Døende mælte paany den hjelmbuskvaiende Hektor:</div>
<div class="follow">«Ja, jeg kjender dig godt, som du staar mig for øie. Jeg skulde</div>
<div class="follow">altsaa ei røre din sjæl; ti av jern er dit hjerte i barmen.</div>
<div class="follow">Vogt dig, at ikke min lod skal volde at guderne vredes,</div>
<div class="follow">naar den er kommet den dag, da Paris og Foibos Apollon</div>
<div class="follow">fælder dig hist ved den skaiiske port, hvor kjækt du end kjæmper.»</div>

<div class="one">Saa han talte, og over ham gled den evige dødssøvn.</div>
<div class="follow">Bort fra lemmerne svævet hans sjæl og vandret til Hades,</div>
<div class="follow">jamrende over sin lod, at skilles fra mandskraft og ungdom.</div>
<div class="follow">Selv til den avdøde talte paany den stolte Akillevs:</div>
<div class="follow">«Dø! — og efterpaa tar jeg min lod, naar Zevs og de andre</div>
<div class="follow">evige guder vil styre det saa at døden skal naa mig.»</div>
<span title="[Pg 384]"><a id="Page_384" title="[Pg 384]"></a></span>

<div class="one">Saa han talte og rykket sit malmspyd ut av den faldne,</div>
<div class="follow">lagde det fra sig og rev hans blodige rustning fra skuldre.</div>
<div class="follow">Stimlet da sammen om Hektor de andre akaier, og alle</div>
<div class="follow">saa de med undren paa høvdingens vekst og herlige skjønhet.</div>
<div class="follow">Alle, som traadte ham nær, gav liket en flænge med spydet.</div>
<div class="follow">Mangen en mand saa hen til sin nærmeste nabo og mælte:</div>
<div class="follow">«Jo da, tilvisse, langt bløtere nu er Hektor at ta paa,</div>
<div class="follow">end da han brændte med flammende ild vore tjærede snekker.»</div>

<div class="one">Saaledes talte saa mangen og gik og stak ham med lansen.</div>
<div class="follow">Men da Akillevs, den fotrappe helt, hadde røvet hans rustning,</div>
<div class="follow">stod han og talte med vingede ord til akaiernes sønner:</div>
<div class="follow">«Venner, argeiernes drotter i kamp og formænd i raadet.</div>
<div class="follow">Eftersom guderne undte mig nu at kue hin kjæmpe,</div>
<div class="follow">ham som har plaget os mer end alle de andre tilhobe,</div>
<div class="follow">la os da friste rundt byen vort held med vaaben og verge,</div>
<div class="follow">saa vi faar vite med visshet hvad troerne agter at gjøre,</div>
<div class="follow">om de vil rømme den kneisende borg, naar denne er falden,</div>
<div class="follow">eller har mod til at bli, naar Hektor ei mer er i live.</div>
<div class="follow">Dog, hvi drøfter jeg nu i min sjæl saa faafængte tanker?</div>
<div class="follow">Ujordet ligger Patroklos’ lik ved flaaten, og ingen</div>
<div class="follow">graater for ham; men jeg glemmer ham ei saa længe jeg færdes</div>
<div class="follow">her i de levendes tal og knærne endnu kan røres.</div>
<div class="follow">Ja, om saa andre i Hades’ bo maa glemme de døde,</div>
<div class="follow">jeg skal dog mindes min elskede ven for evig selv hisset.</div>
<div class="follow">La os nu gaa, akaiiske mænd, til et seierskvads toner</div>
<div class="follow">førende denne avsted til vor leir ved de stavnkrumme snekker.</div>
<div class="follow">Glimrende ry har vi vundet. Vi dræpte den herlige Hektor,</div>
<div class="follow">helten, som troernes mænd har prist som en guddom i byen.»</div>

<div class="one">Saa han talte og øvet en gruelig gjerning mot Hektor;</div>
<div class="follow">ti ifra ankel til hæl paa begge hans føtter bak vristen</div>
<div class="follow">stak han i senerne hul, trak oksehuds remmer igjennem,</div>
<div class="follow">bandt ham saa fast til sin vogn og lot hovedet slæpe i støvet.</div>
<div class="follow">Derefter steg han tilvogns med hans herlige rustning som bytte.</div>
<div class="follow">Hestene pisket han frem, og de ilte avsted som paa vinger.</div>
<div class="follow">Støvskyen hvirvlet hvor liket blev slæpt, og de blaasorte lokker</div>
<div class="follow">flagret fra issen, og hele hans før saa deilige hode</div>
<div class="follow">laa i det smudsige støv; ti nu hadde Alfader tillatt</div>
<div class="follow">fiender hatske at skjende det grumt i hans fædrene hjemland.</div>
<span title="[Pg 385]"><a id="Page_385" title="[Pg 385]"></a></span>
<div class="follow">Dækket blev saaledes helt hans hode av støv, og i vaande</div>
<div class="follow">rykket hans mor av hodet sit haar og kastet den fine</div>
<div class="follow">hodeduk bort med fortvilede skrik ved synet av sønnen.</div>
<div class="follow">Klagende stønnet hans elskede far, og henover byen</div>
<div class="follow">lød overalt fra det samlede folk de jamrende angstrop.</div>
<div class="follow">Skrikene skingret saa vildt som om Ilions kneisende kongsstad</div>
<div class="follow">sank for de herjende flammer i grus fra ende til anden.</div>
<div class="follow">Bare med nød kunde oldingens mænd faa holdt ham tilbake,</div>
<div class="follow">da han, avsindig av sorg, vilde trænge sig ut gjennem porten.</div>
<div class="follow">Tryglende bad han dem alle og vred sig fortvilet i smudset,</div>
<div class="follow">medens han høilydt nævnte ved navn hver enkelt i skaren:</div>
<div class="follow">«Venner, aa slip mig og la mig, saa tungt det end tykkes jer, vandre</div>
<div class="follow">ene fra byen og finde mig frem til akaiernes snekker.</div>
<div class="follow">La mig faa tigge hin ildgjerningsmand, hin gudløse kjæmpe.</div>
<div class="follow">Kanske han agter mit blekede haar og ynker en olding.</div>
<div class="follow">Gammel som jeg er jo ogsaa hans far, den aldrende Pelevs,</div>
<div class="follow">han som har avlet og fostret ham op til kval for det hele</div>
<div class="follow">troiske folk; men mig har han voldt de bitreste sorger;</div>
<div class="follow">ja, ti for mig har han dræpt mangfoldige blomstrende sønner.</div>
<div class="follow">Dog, i min sorg er der ingen som martrer min sjæl som den ene.</div>
<div class="follow">Kummer for Hektor vil føre mig ned til Hades’ bolig.</div>
<div class="follow">Aa, om det bare var undt mig at favne ham endnu i døden!</div>
<div class="follow">Da hadde begge med jammer og graat kunnet mætte sit hjerte,</div>
<div class="follow">baade jeg selv og min viv, den usalige mor som har født ham.»</div>

<div class="one">Hulkende talte han saa, og borgerne sukket i medynk.</div>
<div class="follow">Men blandt de troiske kvinder lød Hékabes jamrende klage:</div>
<div class="follow">«Hvorfor, mit barn, skal jeg ribbet og arm maatte leve i jammer</div>
<div class="follow">efter din død, du kjære, som var gjennem nætter og dage</div>
<div class="follow">her i vor stad min stolthet og lyst og en hjælper for alle</div>
<div class="follow">troer og troiske kvinder, som hædret dig høit som en guddom.</div>
<div class="follow">Visselig var du jo ogsaa for dem den herligste hæder,</div>
<div class="follow">medens du levde, men nu er du død, og skjæbnen har naadd dig.»</div>

<div class="one">Hulkende talte hun saa; men Hektors viv hadde endnu</div>
<div class="follow">intet faat vite; ti ingen var gaat som bud for at melde</div>
<div class="follow">at hendes husbond alene holdt stand hist utenfor porten.</div>
<div class="follow">Oppe paa kongsborgen vævet hun nu i sit kammer en dobbelt</div>
<div class="follow">kappe av purpur i farverik pragt med straalende blomster.</div>
<div class="follow">Ropende høilydt bød hun de haarfagre terner paa borgen</div>
<span title="[Pg 386]"><a id="Page_386" title="[Pg 386]"></a></span>
<div class="follow">hastig at sætte paa ilden en rummelig kjele, saa Hektor</div>
<div class="follow">straks kunde faa sig et bad, naar han vendte tilbake fra kampen.</div>
<div class="follow">Stakkar! hun visste jo ei at den blaaøide Pallas Atene</div>
<div class="follow">kuet ham nys for Akillevs’ haand langt borte fra badet.</div>
<div class="follow">Nu fik hun høre de jamrende skrik og klager fra taarnet.</div>
<div class="follow">Lemmerne rystet av angst, og skyttelen slap hun paa gulvet.</div>
<div class="follow">Ropte hun da paany til de fagertlokkede terner:</div>
<div class="follow">«Følg mig to av jer straks. Jeg maa se hvad der hændte derute.</div>
<div class="follow">Tydelig hørte jeg nys min svigermors røst, og i barmen</div>
<div class="follow">hamrer mit hjerte i aandeløs angst, og knæerne stivner.</div>
<div class="follow">Visst er det nu noget ondt som nærmer sig Priamos’ sønner.</div>
<div class="follow">Maatte jeg aldrig faa høre slikt bud; men i pinefuld rædsel</div>
<div class="follow">gruer jeg for at Akillevs har stængt for den modige Hektor</div>
<div class="follow">veien til byen og jager ham om alene paa sletten.</div>
<div class="follow">Kanske han alt har stanset for godt den usalige kjækhet</div>
<div class="follow">som var ham egen. Blandt mængden av stridsmænd holdt han sig aldrig.</div>
<div class="follow">Langt foran fylkingen løp han og vek ei for nogen i manddom.»</div>

<div class="one">Saa hun talte og hastet med bankende hjerte fra hallen,</div>
<div class="follow">lik en avsindig at se, og tjenestekvinderne fulgte.</div>
<div class="follow">Men da hun naadde til taarnet og kom til mændenes skare,</div>
<div class="follow">stod hun paa muren med speidende blik. Da saa hun sin husbond</div>
<div class="follow">slæpes avsted foran byen. De fotrappe hester for vognen</div>
<div class="follow">trak ham i skaanselsløs hast til akaiernes stavnkrumme snekker.</div>
<div class="follow">Mørke som høstnattens sænket sig ned over hustruens øine;</div>
<div class="follow">bakover sank hun, og sjælen forlot med et suk hendes lemmer.</div>
<div class="follow">Lokkernes lysende baand, diademet og huen, den skjønne,</div>
<div class="follow">løsnet fra issen og faldt med de knyttede sløifer til jorden</div>
<div class="follow">sammen med sløret, en skjænk som den guldfagre elskovsgudinde</div>
<div class="follow">gav hende just hin dag, da den hjelmbuskvaiende Hektor</div>
<div class="follow">førte sin brud fra Eetions borg for utallige gaver.</div>
<div class="follow">Svogrenes søstre og hustruer stod omkring hende samlet,</div>
<div class="follow">støttende ømt den arme, til døden fortvilede kvinde.</div>
<div class="follow">Da hun fik aande paany og atter var kommet til samling,</div>
<div class="follow">gav hun sig over i jammer og klaget blandt troernes kvinder:</div>
<div class="follow">«Hektor, aa ve mig arme! Til selvsamme grufulde skjæbne</div>
<div class="follow">fødtes vi begge, du selv i Priamos’ haller i Troja,</div>
<div class="follow">jeg under Plakos’ løvrike skrænt i det kneisende Tebe,</div>
<span title="[Pg 387]"><a id="Page_387" title="[Pg 387]"></a></span>
<div class="follow">hist paa Eetions borg. Han fostret mig da jeg var liten,</div>
<div class="follow">skjæbneforfulgt til en skjæbnetung lod. Aa, hadde han aldrig</div>
<div class="follow">avlet sin datter; ti nu maa du gaa til Hades’ bolig,</div>
<div class="follow">dypt under jord og lar i din hal som enke tilbake</div>
<div class="follow">mig i min grufulde kval, — og vor søn som vi arme gav livet,</div>
<div class="follow">er jo et hjælpeløst barn. Du faldt jo, min Hektor, og aldrig</div>
<div class="follow">blir du en hjælper for ham, eller han for sin far nogen støtte.</div>
<div class="follow">Frelses han end i den graatsvangre kamp med akaiernes sønner,</div>
<div class="follow">faar han dog livet igjennem kun møie og sorger at bære.</div>
<div class="follow">Andre vil røve hans odel og trænge sig ind paa hans marker.</div>
<div class="follow">Venneløs blir jo et barn den dag, da hans far gik i graven.</div>
<div class="follow">Øinene sænker han altid med kinderne vaate av taarer,</div>
<div class="follow">og i sin nød maa han tiggergang gaa til de fædrene venner,</div>
<div class="follow">nappende én i kjortelens flik og en anden i kappen.</div>
<div class="follow">Ynkes de, sætter de vel til hans mund et ørlitet bæger,</div>
<div class="follow">nok til at væte hans læber, men ei til at læske hans gane.</div>
<div class="follow">Tidt vil vel ogsaa en gut, hvis far og mor er i live,</div>
<div class="follow">jage ham bort fra det dækkede bord og slaa ham med haansord:</div>
<div class="follow">«Væk med dig straks! Ei bænkes din far som gjest ved vort maaltid.»</div>
<div class="follow">Hjem til sin enslige mor vil vor lille Astyanaks komme</div>
<div class="follow">graatende saart; ti tilforn hos sin far, paa hans knæ blev han mættet</div>
<div class="follow">bare med lammenes lækreste kjøt og marven, den fine.</div>
<div class="follow">Og naar saa søvnguden tok ham i favn og han stanset med leken,</div>
<div class="follow">sov han paa leiet saa søtt og hvilte paa arm hos sin amme</div>
<div class="follow">bløtt i sin seng, naar han helt hadde faat hvad hans hjerte begjærte.</div>
<div class="follow">Nu har han mistet sin elskede far, og mangen en motgang</div>
<div class="follow">vil nu Astyanaks friste. — Det navn har jo troerne git ham;</div>
<div class="follow">saasom du selv var det eneste vern for porte og mure.</div>
<div class="follow">Ormenes myldrende kryp skal nu ved de stavnkrumme snekker</div>
<div class="follow">langt fra forældrenes hjem, naar hunder har fraadset sig mætte,</div>
<div class="follow">æte dit blottede lik; men hjemme i kamrene ligger</div>
<div class="follow">fine og prægtige klær, som kvindehaand virket paa væven.</div>
<div class="follow">Nu vil jeg brænde dem alle i flammende luer til aske.</div>
<div class="follow">Dig blir de ikke til gagn; ti i dem skal du aldrig faa hvile;</div>
<div class="follow">men det skal øke dit ry blandt troer og troiske kvinder.»</div>

<div class="one">Hulkende talte hun saa, og kvinderne sukket i medynk.</div>
</body>
</html>