<?xml version="1.0" encoding="utf-8" standalone="yes"?>
<!DOCTYPE html>
<html xmlns="http://www.w3.org/1999/xhtml" xml:lang="nb-NO" dir="ltr"
lang="nb-NO">
<head>
  <title>TIENDE SANG. - SANGEN OM DOLON.</title>
  <link rel="stylesheet" href="styles.css" />
</head>
<body>
<span title="[Pg 159]"><a id="Page_159" title="[Pg 159]"></a></span>

<h1>TIENDE SANG.</h1>

<h2>SANGEN OM DOLON.</h2>

<div class="one"><strong class="big">V</strong>ed sine langskibe sov de andre akaiiske stormænd </div>
<div class="follow">natten igjennem, og lindt var de lagt i slummerens lænker </div>
<div class="follow">Søvnen, den liflige, gjestet dog ei den mægtige konge </div>
<div class="follow">Atrevs' søn Agamemnon som tumlet med mangt i sit hjerte. </div>
<div class="follow">Som naar den haarfagre Heras gemal lar tordenen rulle </div>
<div class="follow">truende enten med byger av hagl eller øsende styrtregn </div>
<div class="follow">eller med hvirvlende fokk, naar markerne hvitner av snedrys. </div>
<div class="follow">eller forfærdelig krig som gaper med graadige kjæver, </div>
<div class="follow">saaledes drog Agamemnon ustanselig stønnende sukke </div>
<div class="follow">dypt fra sit ængstede bryst og skalv av gru i sit hjerte. </div>
<div class="follow">Ti naar han undrende vendte sit blik mot den troiske slette, </div>
<div class="follow">saa han de talrike flammende baal foran Ilions mure, </div>
<div class="follow">lyttet til fløiter og piper og lyden av larmende stridsmænd. </div>
<div class="follow">Men naar han saa mot skibenes rad og akaiernes kjæmper, </div>
<div class="follow">rev han fra issen saa mangt et haar, og fra ædlingens bringe </div>
<div class="follow">trængte sig mangt et inderlig suk til Zevs i det høie. </div>
<div class="follow">Bedst ham tyktes tilsidst det raad at gaa for at søke </div>
<div class="follow">først blandt fyrsterne Nelevs' søn, den sindige Nestor, </div>
<div class="follow">dersom den gamle kanhænde med ham kunde finde et kløktig </div>
<div class="follow">frelsende raad som vernet akaiernes sønner mot vanheld. </div>
<div class="follow">Stod han da op fra sit leie og spændte sin kjortel om bringen, </div>
<div class="follow">bandt under skinnende føtter de skjønne sandaler og slængte </div>
<div class="follow">derefter om sine skuldre som fotsid kappe det store </div>
<div class="follow">brandgule skind av en løve og grep i haanden sin lanse.</div>

<div class="one">Likesa skalv Menelaos av angst, og kvægende slummer </div>
<span title="[Pg 160]"><a id="Page_160" title="[Pg 160]"></a></span>
<div class="follow">sænket sig ei paa hans øine. Han frygtet at ondt skulde ramme </div>
<div class="follow">Argos' mænd som av venskap for ham var stevnet til Troja </div>
<div class="follow">vidt over storhavets bølgende vei til mandige kampe. </div>
<div class="follow">Ryggen, den kraftige, dækket han først med den flekkete panters </div>
<div class="follow">brokete skind og satte saa raskt paa sit hode den blanke </div>
<div class="follow">stridshjelm av kobber og grep med sin kraftige næve om lansen, </div>
<div class="follow">gik saa avsted for at vække sin bror, som hersket med vælde </div>
<div class="follow">over argeiernes mænd og blev æret av dem som en guddom. </div>
<div class="follow">Fandt han da drotten bak langskibets stavn ifærd med at aksle </div>
<div class="follow">rustningen blank, og hjertelig bød hans bror ham velkommen. </div>
<div class="follow">Først tok den høimælte helt Menelaos til orde og mælte: </div>
<div class="follow">«Elskede bror, hvi ruster du dig? Vil du sende som speider </div>
<div class="follow">nogen av vore til troernes leir? Jeg frygter at ingen </div>
<div class="follow">vaager at by sig frem til saa farlig en færd som at vandre </div>
<div class="follow">ene avsted i den fredfulde nat for at speide blandt hatske </div>
<div class="follow">fienders skare. Den mand maatte visselig være dumdristig.»</div>

<div class="one">Straks tok den herlige drot Agamemnon til orde og svarte: </div>
<div class="follow">«Aa Menelaos, gudfostrede helt, nu kan vi dog begge </div>
<div class="follow">trænge et hjælpende raad som kan verne og frelse fra faren </div>
<div class="follow">Airgos' snekker og mænd; ti Zevs har ændret sin vilje. </div>
<div class="follow">Mere har Hektor end vi kunnet glæde hans hjerte ved ofre. </div>
<div class="follow">Ti jeg har aldrig faat spurt eller set at en kjæmpe alene </div>
<div class="follow">øvet saa meget av ondt paa en eneste dag som den sterke </div>
<div class="follow">Hektor, hin Alfaders yndling, har voldt akaiernes sønner, </div>
<div class="follow">skjønt han jo hverken er søn av en gud eller av en gudinde. </div>
<div class="follow">Ja, han har øvet en daad som jeg tror argeier vil mindes </div>
<div class="follow">længer end længe; slik ve har han voldt akaiernes sønner. </div>
<div class="follow">Skynd dig nu du til Aias' skib og Idomenevs' snekker. </div>
<div class="follow">Kald paa dem begge! Jeg selv skal gaa for at vække den gjæve </div>
<div class="follow">Nestor og be ham staa op fra sin seng, om han kanske vil ile </div>
<div class="follow">hen med et manende bud til vakternes kraftige skare. </div>
<div class="follow">Ham vil de adlyde helst; ti hans søn er fører for vakten, </div>
<div class="follow">han og Meriones, drotten Idómenevs' trofaste væbner. </div>
<div class="follow">Særlig paa dem har vi lagt det hverv at svare for vakten.»</div>

<div class="one">Nu tok den høimælte helt Menelaos til orde og svarte: </div>
<div class="follow">«Hvorledes tyder jeg bedst dine ord og det bud som du gav mig? </div>
<div class="follow">Skal jeg da vente hos dem, til du kommer der selv, eller kanske </div>
<div class="follow">ile avsted for at hente dig ind, naar budet er bragt dem?» </div>
<span title="[Pg 161]"><a id="Page_161" title="[Pg 161]"></a></span>

<div class="one">Mændenes drot Agamemnon tok atter til orde og svarte: </div>
<div class="follow">«Vent du bare hos dem, saa vi ikke skal omgaa hinanden </div>
<div class="follow">under vor vandring; ti leiren har talrike krydsende veie. </div>
<div class="follow">Rop overalt hvor du gaar og byd dem at holde sig vaakne. </div>
<div class="follow">Kald hver høvding ved navn og nævn hans far, saa du viser </div>
<div class="follow">alle den skyldige hæder, og krænk ikke nogen ved hovmod. </div>
<div class="follow">Selv faar vi stræve saa haardt som vi kan. Fra fødselens time </div>
<div class="follow">viet vel Zevs os to til tyngende møie og vanheld.»</div>

<div class="one">Saa han talte og sendte sin bror med det manende budskap. </div>
<div class="follow">Derefter hastet han selv til Nestor, folkenes hyrde. </div>
<div class="follow">Hist ved hans telt og det tjærede skib fandt drotten den gamle </div>
<div class="follow">hvilende bløtt paa sit leie med funklende vaaben ved siden, </div>
<div class="follow">skjoldet og tvende forsvarlige spyd og hjelmen den blanke, </div>
<div class="follow">dertil det straalende belte som oldingen spændte om midjen, </div>
<div class="follow">hvergang han rustet sig ut til dødssvangre kampe og førte </div>
<div class="follow">selv sine mænd. Han bøide sig ei under alderens byrde. </div>
<div class="follow">Støttet paa albuen reiste han sig og løftet sit hode. </div>
<div class="follow">Spørgende talte han saa til mændenes drot Agamemnon: </div>
<div class="follow">«Si, hvo er <em>du</em> som vandrer ved skibsleirens snekker alene </div>
<div class="follow">nu i den belgmørke nat, naar andre kan hvile i søvnen? </div>
<div class="follow">Leter du efter en ven eller efter et muldyr du mistet? </div>
<div class="follow">Tal, og nærm dig ikke saa tyst! Hvad er det du ønsker?»</div>

<div class="one">Straks tok mændenes drot Agamemnon til orde og svarte: </div>
<div class="follow">«Nestor, Nelevs' søn, akaiernes stolthet og hæder! </div>
<div class="follow">Vit, jeg er Atrevs' søn Agamemnon, han som den strenge </div>
<div class="follow">Zevs har styrtet i endeløs nød, saalænge min bringe </div>
<div class="follow">rummer et pust av liv og knærne endnu kan bøies. </div>
<div class="follow">Vildsomt vanker jeg om; ti jeg faar ikke blund paa mit øie. </div>
<div class="follow">Tungt paa mit sind ligger krigen og alt hvad akaierne lider; </div>
<div class="follow">ti for danaerne gruer jeg svart, og hvile for sindet </div>
<div class="follow">finder jeg ikke, kun uro og kval. Mit hjerte vil angstfuldt </div>
<div class="follow">sprænge mit bryst, og nu skjælver av gru mine kraftige lemmer.</div>
<div class="follow">Hvis du har lyst paa en daad, da du selv ei heller kan sove, </div>
<div class="follow">kom da med mig! La os gaa for at mønstre de utsatte vakter, </div>
<div class="follow">om de til overmaal trætte og kuet omsider av søvnen </div>
<div class="follow">kanske har lagt sig til hvile og glemt at passe sit vakthold. </div>
<div class="follow">Fiendens stridsmænd sitter jo nær. Hvem vet om de ikke </div>
<div class="follow">endnu kanhænde inat faar lyst til at gaa os paa livet?» </div>
<span title="[Pg 162]"><a id="Page_162" title="[Pg 162]"></a></span>

<div class="one">Derpaa tok Nestor til orde, den gamle gereniske vognhelt: </div>
<div class="follow">«Atrevs' herlige søn, stormægtige drot Agamemnon! </div>
<div class="follow">Zevs, den alvise drot, vil neppe fuldbyrde for Hektor </div>
<div class="follow">alt hvad han sagtens har haab om. Jeg tror at han selv skal faa føle </div>
<div class="follow">sorger og motgang større end før, naar engang Akillevs </div>
<div class="follow">bøier sit sind og vender sin hu fra vreden den grumme. </div>
<div class="follow">Ja, jeg skal gjerne slaa følge; men la os faa vækket de andre, </div>
<div class="follow">Tydevs' lansesvingende søn og den gjæve Odyssevs, </div>
<div class="follow">Fylevs' søn, hin kjæmpe i kraft, og den fotrappe Aias. </div>
<div class="follow">Godt var det ogsaa om én vilde haste avsted for at hente </div>
<div class="follow">Aias, saa sterk som en gud, og Idómenevs, kreternes konge. </div>
<div class="follow">Veien er ikke saa kort; deres far tøier ligger jo ytterst. </div>
<div class="follow">Men skjønt jeg elsker og agter ham høit, kan jeg ikke fordølge, </div>
<div class="follow">selv om det vækker din harm, at jeg laster din bror Menelaos, </div>
<div class="follow">naar han kan sove og rolig la <em>dig</em> alene om slitet </div>
<div class="follow">Gjøre sit ytterste burde han nu hos samtlige fyrster, </div>
<div class="follow">trygle og be; ti nu er vi stedt i utaalelig trængsel.»</div>

<div class="one">Atter tok mændenes drot Agamemnon til orde og svarte: </div>
<div class="follow">«Selv har jeg lyst til at be dig om ellers at laste ham, gubbe; </div>
<div class="follow">ti han er ofte for slap og vil vanskelig vaage et tiltak, </div>
<div class="follow">ikke fordi han er træg og ikke har skjøn paa det rette; </div>
<div class="follow">nei, men han vogter paa <em>mig</em> og venter at <em>jeg</em> skal begynde. </div>
<div class="follow">Dennegang vaaknet han længe før jeg og kom til mit leie. </div>
<div class="follow">Netop til dem som du nævnte mig nys, har jeg sendt ham med budskap.</div>
<div class="follow">La os da gaa! Vi træffer dem vel hist utenfor porten </div>
<div class="follow">midt iblandt vogternes flok; ti der har jeg sagt de skal møte.»</div>

<div class="one">Atter tok Nestor til orde, den gamle gereniske vognhelt: </div>
<div class="follow">«Ja, er det saa, nu vel, da kan ingen argeier med rette </div>
<div class="follow">laste hans færd eller sætte sig op mot hans bud og befaling.»</div>

<div class="one">Saaledes talte den gamle og spændte sin kjortel om bringen,</div>
<div class="follow">bandt under skinnende føtter de skjønne sandaler og fæstet </div>
<div class="follow">om sine skuldre med naalen av guld sin kappe av purpur, </div>
<div class="follow">dobbelt og vid, av fineste uld og laadden i tøiet, </div>
<div class="follow">fattet i haanden sit spyd med den hvæssede malmodd, og begge </div>
<div class="follow">hastet saa ilsomt avsted langs akaiernes tjærede snekker. </div>
<div class="follow">Høilydt ropte nu Nestor, den gamle gereniske vognhelt, </div>
<div class="follow">først paa Odyssevs og vækket hin Alfaders like i klokskap </div>
<div class="follow">op av hans søvn. Han kjendte hans røst, da den naadde hans øre. </div>
<span title="[Pg 163]"><a id="Page_163" title="[Pg 163]"></a></span>
<div class="follow">Straks kom han ut av sit telt og vendte sig til dem og spurte:</div>
<div class="follow">«Si, hvorfor vanker I om mellem skibsleirens snekker alene </div>
<div class="follow">nu i den belgmørke nat? Hvad nød er nu atter paa færde?»</div>

<div class="one">Nestor, den hestetumlende helt, tok atter til orde: </div>
<div class="follow">«Høibaarne søn av Laertes, du raadsnare kloke Odyssevs! </div>
<div class="follow">Bli ikke vred; ti av trykkende nød blir akaierne kuet. </div>
<div class="follow">Kom, saa vækker vi ogsaa de øvrige mænd som bør drøfte </div>
<div class="follow">klokt i det samlede raad om vi nu skal fly eller kjæmpe.»</div>

<div class="one">Saa han talte, og ind i sit telt gik helten Odyssevs, </div>
<div class="follow">hængte om skuldren det blinkende skjold og fulgte de tvende. </div>
<div class="follow">Derefter kom de til Tydevs' søn Diomedes og fandt ham </div>
<div class="follow">liggende utenfor teltet med vaaben ved siden. Hans svende </div>
<div class="follow">sov omkring ham og hvilte det mødige hode paa skjoldet. </div>
<div class="follow">Lanserne strittet paa rad med dopskoen fæstet i jorden. </div>
<div class="follow">Vidthen lyste som Alfaders lyn det luende kobber. </div>
<div class="follow">Høvdingen sov paa den utbredte hud av en utæmmet okse. </div>
<div class="follow">Under hans hode var lagt et kostelig, straalende teppe. </div>
<div class="follow">Hen til ham traadte nu Nestor og vækket ham varlig med foten, </div>
<div class="follow">skyndte saa paa ham med manende ord og refsende tale: </div>
<div class="follow">«Tydevs' søn, vaakn op! Hvi sover du natten til ende? </div>
<div class="follow">Hører du ei at troernes hær er leiret paa haugen </div>
<div class="follow">nær vore snekker? Det rum som skiller os fra dem, er litet.»</div>

<div class="one">Saa han talte. Med ilende hast for straks Diomedes </div>
<div class="follow">op fra sin slummer og talte med vingede ord til den gamle: </div>
<div class="follow">«Gubbe! utrættelig er du forvisst. Du hviler jo aldrig. </div>
<div class="follow">Findes da ei i akaiernes leir mangfoldige yngre </div>
<div class="follow">som kunde haste omkring overalt og vække hver enkelt </div>
<div class="follow">av vore konger? Nei gubbe, mot dig kan ingen sig verge.»</div>

<div class="one">Nestor, den hestetumlende helt, tok atter til orde: </div>
<div class="follow">«Ja, jeg maa si du har ret, min søn, i alt hvad du nævnte. </div>
<div class="follow">Selv har jeg herlige sønner og mandige stridsmænd i mængde. </div>
<div class="follow">Somme av dem maatte jo kunne gaa og kalde til møtet. </div>
<div class="follow">Dog, akaierne trykkes saa tungt av nøden den haarde; </div>
<div class="follow">ti paa en knivsegg vipper det nu, om døden den grumme </div>
<div class="follow">snart blir alle akaiernes lod, eller livet kan bjerges. </div>
<div class="follow">Vel, du er yngre end jeg; vil du spare en olding, saa skynd dig </div>
<div class="follow">hen for at vække hin Fylevs' søn og den fotrappe Aias.»</div>

<div class="one">Saa han talte. Da slængte hin helt om skuldre en brandgul </div>
<span title="[Pg 164]"><a id="Page_164" title="[Pg 164]"></a></span>
<div class="follow">løvehud, stor saa den rak til hans fot, og grep om sin lanse. </div>
<div class="follow">Saa gik han hastig avsted og vækket og samlet de andre.</div>

<div class="one">Men da de alle kom frem og møttes hvor vakten var samlet, </div>
<div class="follow">fandtes der ingen som sov paa sin post av vakternes formænd. </div>
<div class="follow">Alle var vaakne og sat i en kreds med vaaben og verge. </div>
<div class="follow">Likesom hunder som vogter paa kve det vernløse smaafæ, </div>
<div class="follow">straks spidser ører ved vilddyrets brøl, naar det stormer fra fjeldet </div>
<div class="follow">ned gjenenm skogen — en frygtelig larm av mænd og av hunder </div>
<div class="follow">reiser sig straks ved dets komme, og ingen kan længer faa sove — </div>
<div class="follow">likesaa lidt fik førernes flok en blund paa sit øie, </div>
<div class="follow">mens de holdt vakt i det natlige mulm; ti altid mot sletten </div>
<div class="follow">vendte de sig og lyttet om troernes skridt kunde høres. </div>
<div class="follow">Gubben blev hjertelig glad, da han saa dem. Venlig han styrket </div>
<div class="follow">svendenes mod med vingede ord og talte iblandt dem: </div>
<div class="follow">«Dette er godt, mine barn! Hold omhyggelig vakt, og la ingen </div>
<div class="follow">falde i søvn til hjertelig fryd for fiender falske.»</div>

<div class="one">Saa han talte og sprang over voldgraven, fulgt av de andre </div>
<div class="follow">konger fra Argos, saa mange som nys var stevnet til raadet. </div>
<div class="follow">Nestors herlige søn og Meriones sluttet sig til dem; </div>
<div class="follow">ti de blev kaldt av kongerne selv til at raadslaa i møtet. </div>
<div class="follow">Da de kom over den vældige grav, gik alle til sæte </div>
<div class="follow">der hvor marken var bar og fri for lik av de faldne. </div>
<div class="follow">Her hadde Hektor omsider holdt op at fælde for fote </div>
<div class="follow">Argos' mænd, da det natlige mulm sank ned over sletten. </div>
<div class="follow">Der tok fyrsterne plads og pleiet saa raad med hverandre. </div>
<div class="follow">Vognhelten Nestor var den som først tok ordet iblandt dem: </div>
<div class="follow">«Er der da ei, mine venner, iblandt os nogen som vaager </div>
<div class="follow">freidig, med frygtløst sind, en færd til de modige troer? </div>
<div class="follow">Kanske han fik i sin vold en fiende ytterst i leiren, </div>
<div class="follow">eller fik luret sig til at høre paa troernes tale, </div>
<div class="follow">det som de drøfter i raadet inat, om de agter at vente </div>
<div class="follow">her ved skibene fjernt fra Ilios, eller vil drage </div>
<div class="follow">hjemad til byen i ro, da akaiernes fylking er slagen. </div>
<div class="follow">Kanske han skaffet sig nys om alt og vendte tilbake </div>
<div class="follow">uskadt til os. Blandt menneskers slegt under himmelen vide </div>
<div class="follow">vandt han det herligste ry og kostelig gave tillike. </div>
<div class="follow">Ti saa mange her er av fyrster som raader for skibe, </div>
<div class="follow">skulde hver eneste drot gi helten et faar til foræring, </div>
<span title="[Pg 165]"><a id="Page_165" title="[Pg 165]"></a></span>
<div class="follow">sort og med diende lam, det herligste eie som findes. </div>
<div class="follow">Bydes til lag og til gilde som hædersgjest skulde lian altid.»</div>

<div class="one">Saa han talte, og stille og tyst sat alle i kredsen. </div>
<div class="follow">Da tok den høimælte helt Diomedes til orde og mælte: </div>
<div class="follow">«Nestor, mig byder mit sind og det modige hjerte at drage </div>
<div class="follow">ind i troernes leir blandt fienden her i vor nærhet. </div>
<div class="follow">Var her nu ogsaa en anden som villig slog følge paa færden, </div>
<div class="follow">gav det jo større fortrøstning og tryggere tillid i faren. </div>
<div class="follow">Naar der er to som gaar til en dyst, saa kappes de begge, </div>
<div class="follow">en med den anden om det som er bedst; men er man den alene, </div>
<div class="follow">rækker hans tanke for kort, og hans kløkt kan lettelig klikke.»</div>

<div class="one">Saa han talte, og mangen en helt vilde gjerne slaa følge. </div>
<div class="follow">Villig var krigsgudens svende de tvende Aianter til færden. </div>
<div class="follow">Villig var Nestors søn, og Meriones ønsket det ivrig. </div>
<div class="follow">Villig var Atrevs' søn, den mandige helt Menelaos. </div>
<div class="follow">Villig var ogsaa Odyssevs, den haardføre helt, til at gjeste </div>
<div class="follow">troernes leir; ti utæmmelig mod var gjemt i hans bringe. </div>
<div class="follow">Derpaa tok mændenes drot Agamemnon til orde og mælte: </div>
<div class="follow">«Tydevs' søn Diomedes, som er mig saa kjær i mit hjerte. </div>
<div class="follow">Vel, din følgesvend kan du jo nu faa valgt som du lyster, </div>
<div class="follow">den som er gjævest av alle du ser; ti mange er rede. </div>
<div class="follow">Nu maa du ikke la blygsel faa blændet dit blik, saa du vraker </div>
<div class="follow">den som er bedst og vælger av blu en ringere fælle, </div>
<div class="follow">bare fordi han er gjævest av byrd og større blandt konger.»</div>

<div class="one">Saa han talte i angst for sin lyslette bror Menelaos.</div>

<div class="one">Da tok atter den høimælte helt Diomedes til orde: </div>
<div class="follow">«Dersom I selv gir mig lov til frit at vælge min fælle, </div>
<div class="follow">hvorledes skulde jeg da kunne glemme den kjække Odyssevs, </div>
<div class="follow">han som i fare og nød har mod og manddom i brystet </div>
<div class="follow">mere end nogen og elskes saa høit av Pallas Atene? </div>
<div class="follow">Ja, dersom han vil gaa med, da kommer vi begge tilbake </div>
<div class="follow">selv gjennem luende ild; ti i kløkt er ingen hans like.»</div>

<div class="one">Nu tok den haardføre helt Odyssevs til orde og mælte: </div>
<div class="follow">«Tydevs' søn, du kan spare dig her baade lovord og klander; </div>
<div class="follow">ti blandt argeierne taler du jo, som vet hvad jeg duger. </div>
<div class="follow">Kom la os gaa. Langt er det paa nat, og snart er det morgen. </div>
<div class="follow">Langt har stjernerne vandret, og endt har natten de tvende </div>
<div class="follow">dele av løpet; kun en av de tre har vi endnu tilbake». </div>
<span title="[Pg 166]"><a id="Page_166" title="[Pg 166]"></a></span>

<div class="one">Saa de talte og akslet sin krigerske rustning. Da laante </div>
<div class="follow">Nestors søn Trasymedes et skjold og et tveegget slagsverd </div>
<div class="follow">til Diomedes; ti selv lot høvdingen vaaben og verge </div>
<div class="follow">ligge tilbake ved snekken. Saa satte han hjelm paa hans hode, </div>
<div class="follow">virket av hud av en okse. Ei hadde den bøiler og hjelmbusk. </div>
<div class="follow">Stormhue kaldes den helst, et vern for krigeres isse. </div>
<div class="follow">Likesaa rakte Meriones frem til den gjæve Odyssevs </div>
<div class="follow">bue og kogger og sverd og satte en hjelm paa hans hode, </div>
<div class="follow">virket av lær og paa indsiden stramt forbundet med remmer </div>
<div class="follow">utspændt paa kryds og paa tvers; men ytterst var stormhuens runding </div>
<div class="follow">prydet i række og rad med vildsvinets skinnende tænder </div>
<div class="follow">ordnet med mesterlig kunst. Med bløteste filt var den foret. </div>
<div class="follow">Kjæmpen Avtolykos tok den tilforn som rov da han trængte </div>
<div class="follow">ind i Eleon og plyndret Amyntors borg. Til Kytera </div>
<div class="follow">sendte han den, til helten Amfidamas, Skandeias konge. </div>
<div class="follow">Drotten Amfidamas gav den som skjænk til sin gjesteven Molos. </div>
<div class="follow">Sønnen Meriones fik den av ham, og nu blev den varlig </div>
<div class="follow">trykket som tryggeste vern om helten Odyssevs' hode.</div>

<div class="one">Men da de endelig begge var klædt i den krigerske rustning, </div>
<div class="follow">skiltes de der fra fyrsternes kreds og gav sig paa færden. </div>
<div class="follow">Pallas gav begge et lykkebud med; ti hun sendte en heire </div>
<div class="follow">nær deres vei til høire. Med øinene saa de ei fuglen </div>
<div class="follow">nu i den belgmørke nat; men de hørte dens gjaldende varsel. </div>
<div class="follow">Glad blev Odyssevs ved tegnet og bad til den høie Atene: </div>
<div class="follow">«Hør mig, du aigissvingerens barn som altid i faren </div>
<div class="follow">staar ved min side og vogter min færd med naaderikt øie. </div>
<div class="follow">Vær mig nu huld som tilforn og hjælp mig kjærlig, Atene! </div>
<div class="follow">Und os at komme tilbake til skibsleirens snekker med hæder. </div>
<div class="follow">Und os at øve et storverk som troerne længe vil mindes.»</div>

<div class="one">Derefter talte og bad den høimælte helt Diomedes: </div>
<div class="follow">«Hør ogsaa mig, du datter av Zevs, som aldrig kan trættes. </div>
<div class="follow">Følg nu mig, som du fulgte min far, den herlige Tydevs, </div>
<div class="follow">dengang han drog til Teben avsted med akaiernes budskap. </div>
<div class="follow">Freidig forlot han den malmklædte hær ved Asopos og bragte </div>
<div class="follow">tilbud om fred og forlik til kadmeionernes stormænd. </div>
<div class="follow">Men paa hjemveien øvet han grufulde heltebedrifter </div>
<div class="follow">sammen med dig, gudinde; ti <em>du</em> stod huldt ved hans side. </div>
<span title="[Pg 167]"><a id="Page_167" title="[Pg 167]"></a></span>
<div class="follow">Aa, vær likesaa naadig mot mig! Staa hos mig og verg mig! </div>
<div class="follow">Da skal jeg gi dig som offer en bredpandet, utæmmet kvie, </div>
<div class="follow">aarsgammelt dyr som aldrig en mand har ført under aaket. </div>
<div class="follow">Den skal jeg ofre, og helt med guld skal hornene dækkes.»</div>

<div class="one">Saaledes bad de, og bønnen blev hørt av Pallas Atene. </div>
<div class="follow">Men da de nu hadde bedt til den vældige Alfaders datter, </div>
<div class="follow">skyndte de sig i den belgmørke nat som glubende løver </div>
<div class="follow">hen gjennem mord og lik, over vaaben og blodet det sorte.</div>

<div class="one">Likesaa litt lot Hektor de modige troer faa sove. </div>
<div class="follow">Alle de gjæveste mænd lot han samles og stevnet til møte, </div>
<div class="follow">troernes helter, de første i krig og de første i raadet, </div>
<div class="follow">og i forsamlingen redet han ut sine kløktige planer: </div>
<div class="follow">«Hvem vil holde sit ord, naar han lover mig mandig at øve </div>
<div class="follow">storverk for kostelig skjænk. For visst skal han rundelig lønnes; </div>
<div class="follow">ti jeg skal gi ham en vogn og to høimankede hester, </div>
<div class="follow">ypperst av alle i løp ved akaiernes letrodde snekker, </div>
<div class="follow">dersom han drister sig til en daad, som vil bringe ham hæder, </div>
<div class="follow">og tør vaage sig frem til de hurtige skibe og speide </div>
<div class="follow">om der endnu, som før, staar vakt ved skibenes række, </div>
<div class="follow">eller om mændene, kuet av os med vældige næver, </div>
<div class="follow">rædde maa raadslaa om flugt og mættet av mathet og møie </div>
<div class="follow">ikke har vilje og kraft til natten igjennem at vaake»</div>

<div class="one">Saa han talte, og stille og tyst sat alle i kredsen. </div>
<div class="follow">Men iblandt troerne var der en søn av herolden Evmedes, </div>
<div class="follow">Dolon ved navn, en mand som var rik paa guld og paa kobber. </div>
<div class="follow">Styg var kjæmpen av aasyn og vekst, men rap til at løpe. </div>
<div class="follow">Selv var han eneste søn; men fem i tal var hans søstre. </div>
<div class="follow">Nu tok han ordet i troernes kreds og talte til Hektor: </div>
<div class="follow">«Hektor, mig byder mit mandige mod og hjerte at drage </div>
<div class="follow">hen til de letrodde snekker paa vaagelig færd for at speide. </div>
<div class="follow">Vel, men først maa du løfte din stav og love at gi mig </div>
<div class="follow">vognen beslaat med den skinnende malm og de vælige hester, </div>
<div class="follow">gangernes tvespand som trækker for karm den stolte Peleide. </div>
<div class="follow">Ei skal jeg speide forgjæves. Dit haab skal ikke bli skuffet. </div>
<div class="follow">Tvers gjennem skibsleiren sniker jeg mig, saa langt til jeg kommer </div>
<div class="follow">frem til kong Agamemnons skib, hvor de ypperste helter </div>
<div class="follow">ventelig nu holder raad, om de straks skal fly eller kjæmpe.»</div>

<div class="one">Saa han talte, og Hektor svor med staven i hænde: </div>
<span title="[Pg 168]"><a id="Page_168" title="[Pg 168]"></a></span>
<div class="follow">«Heras husbond, den tordnende Zevs, skal være mit vidne: </div>
<div class="follow">Ei skal en anden av troernes mænd faa kjøre hint tvespand. </div>
<div class="follow">Stolt skal du altid faa styre det selv, det lover jeg hellig.»</div>

<div class="one">Saa han talte og fristet med ed som han ei kunde holde. </div>
<div class="follow">Hængte da Dolon om skuldrene straks den krummede bue, </div>
<div class="follow">slængte saa om sig det graagule skind av en ulv, og paa hodet </div>
<div class="follow">satte han hjelmen av maarskind og fattet om spydet det hvasse. </div>
<div class="follow">Derefter løp han mot skibene hen fra leiren; men aldrig </div>
<div class="follow">skulde han vende tilbake og melde til Hektor sit budskap. </div>
<div class="follow">Da han fik trængt sig frem gjennem vrimlen av hester og stridsmænd, </div>
<div class="follow">gav han sig trøstig paa vei; men helten den gjæve Odyssevs </div>
<div class="follow">hørte den kommendes skridt og mælte til Tydevs' ætling: </div>
<div class="follow">«Lyt, Diomedes! hist kommer en mand fra troernes leirplads. </div>
<div class="follow">Ei kan jeg vite forvisst om han agter at speide ved flaaten </div>
<div class="follow">eller det kun er en tyv, som yil plyndre de faldne paa valen. </div>
<div class="follow">La os nu slippe ham frem et stykke forbi os paa sletten. </div>
<div class="follow">Saa skal vi kaste os mot ham med ett, og da kan vi kanske </div>
<div class="follow">ta ham til fange; men er han for rap, saa vi kan ikke naa ham, </div>
<div class="follow">træng da paa ham med lansen, og jag ham altid mot flaaten, </div>
<div class="follow">bort fra hans landsmænds leir, saa han ikke kan flygte til byen.»</div>

<div class="one">Saa han talte. De vek fra sin vei og lagde sig begge </div>
<div class="follow">ned mellem lik, mens Dolon i daarskap ilte forbi dem. </div>
<div class="follow">Men da han kom saa langt som mulæsler uten at hvile </div>
<div class="follow">velter med plogen sin fure i muld — ti raskere trækker </div>
<div class="follow">mulernes spand den kraftige plog end langsomme okser — </div>
<div class="follow">styrtet de frem. Han stanset sin gang ved lyden av fotslag; </div>
<div class="follow">ti i sit inderste haabet han først at troiske venner </div>
<div class="follow">ilte paa Hektors bud for at kalde ham hastig tilbake. </div>
<div class="follow">Dog, da de kom saa nær at der knapt var et spydkast imellem, </div>
<div class="follow">saa han med gru at fiender kom, og han rørte de rappe </div>
<div class="follow">føtter til flugt, og i jagende fart for heltene efter. </div>
<div class="follow">Som naar et hundepar, øvet i jagt og med tænder saa hvasse, </div>
<div class="follow">følger en raa eller hare og uten et øiebliks hvile </div>
<div class="follow">jager i skogen det flygtende vildt som skriker i dødsangst, </div>
<div class="follow">saaledes trængte nu Tydevs' søn og den barske Odyssevs </div>
<div class="follow">flygtningen bort fra hans fæller og jaget ham uten at hvile. </div>
<div class="follow">Men da saa manden paa flugt mot skibene snart maatte komme </div>
<div class="follow">frem til akaiernes vakt, da skjænket den høie Atene </div>
<span title="[Pg 169]"><a id="Page_169" title="[Pg 169]"></a></span>
<div class="follow">Tydevfe' søn den ubændigste kraft, forat ingen akaier </div>
<div class="follow">stolt skulde si at han rammet ham først, og at han blev den anden. </div>
<div class="follow">Styrtet da straks Diomedes med lansen imot ham og ropte: </div>
<div class="follow">«Stans, hvis ikke mit spyd skal ramme dig. Trygt tør jeg paastaa:</div>
<div class="follow">Længe sparer min næve dig ei for døden den bratte.»</div>

<div class="one">Saa han talte og slynget sit spyd, men feilet med vilje. </div>
<div class="follow">Spydskaftets hvæssede odd for hen over skuldren til høire </div>
<div class="follow">ned i jorden og boret sig fast. Da skalv han og stanset </div>
<div class="follow">likblek av rædsel. Hans tunge slog klik, og stymperens tænder </div>
<div class="follow">klapret i munden. De naadde ham snart forpustet og fattet </div>
<div class="follow">begge hans arme. Da brast han i graat og bad dem saa bønlig: </div>
<div class="follow">«Fang mig og spar mit liv! Jeg skal kjøpe mig løs; ti jeg eier </div>
<div class="follow">kobber og guld og kostelig jern som en mester har hamret. </div>
<div class="follow">Derav sender min far jer straks umaadelig løsning, </div>
<div class="follow">hvis han faar spurt at I sparte mit liv ved akaiernes skibe.»</div>

<div class="one">Da tok den raadsnare helt Odyssevs til orde og svarte: </div>
<div class="follow">«Vær du kun trøstig og gi ikke dødsfrygt rum i dit hjerte. </div>
<div class="follow">Si mig nu bare, og la hvert ord være sandt som du sier: </div>
<div class="follow">Hvi har du listet dig hit fra din leir til flaaten alene </div>
<div class="follow">nu i den belgmørke nat, naar mennesker ellers kan sove? </div>
<div class="follow">Kommer du lumsk for at plyndre paa val et lik av en kriger? </div>
<div class="follow">Kommer du hit av dig selv, eller sendte kanhænde den gjæve </div>
<div class="follow">Hektor dig ut som speider inat til de stavnhøie snekker?»</div>

<div class="one">Derpaa tok Dolon med skjælvende knær til orde og svarte: </div>
<div class="follow">«Hektor har lokket mit sind med mangfoldige daarende tilsagn. </div>
<div class="follow">Høit og dyrt har han lovet at gi mig den gjæve Peleides </div>
<div class="follow">fotrappe hester til løn og dertil hans malmsmykte stridsvogn. </div>
<div class="follow">Ut i den belgmørke ilende nat har han budt mig at drage </div>
<div class="follow">dit hvor fienden ligger i leir og skaffe mig kundskap </div>
<div class="follow">om der endnu som før staar vakt ved de hurtige snekker, </div>
<div class="follow">eller om mændene, kuet av os med vældige næver, </div>
<div class="follow">rædde maa raadslaa om flugt og mættet av mathet og møie </div>
<div class="follow">ikke har vilje i bryst til natten igjennem at vaake.»</div>

<div class="one">Smilende svarte igjen den raadsnare høvding Odyssevs: </div>
<div class="follow">«Sandelig var det da svare til løn du lystet at vinde, </div>
<div class="follow">selve den kamplystne helt Akillevs' hester! For brysomt </div>
<div class="follow">blev det for dødelig mand at tæmme og styre dem. Ingen </div>
<div class="follow">magter det uten Akillevs som har til mor en gudinde. </div>
<span title="[Pg 170]"><a id="Page_170" title="[Pg 170]"></a></span>
<div class="follow">Si mig igjen, og la hvert et ord være sandt som du sier: </div>
<div class="follow">Hvor forlot du hin folkenes drot, den straalende Hektor? </div>
<div class="follow">Hvor er hans krigerske vaaben, og hvor er hans fotrappe hester? </div>
<div class="follow">Passer de øvrige troer sin vakt, eller gik de til hvile? </div>
<div class="follow">Si, hvad de drøfter i mændenes raad, om de agter at vente </div>
<div class="follow">her ved skibene fjernt ifra Ilios, eller vil drage </div>
<div class="follow">hjemad i ro til sin by, da akaiernes fylking er slagen.»</div>

<div class="one">Atter tok Dolon, Evmédes' søn, til orde og svarte: </div>
<div class="follow">«Ja, jeg skal svare paa alt og ikke fordølge det mindste. </div>
<div class="follow">Hektor og samtlige høibaarne mænd som har sæte i raadet, </div>
<div class="follow">holder nu møte og raadslaar hist ved Ilos' gravhaug, </div>
<div class="follow">fjernt ifra larmen; men spør du om vakterne, helt, skal du vite: </div>
<div class="follow">Slet ingen poster er stillet paa vakt og verner om leiren. </div>
<div class="follow">Hist hvor baalene blusser, er troerne vaakne; ti faren </div>
<div class="follow">tvinger dem til det, og mændene ber hverandre at vaake. </div>
<div class="follow">Men de stridsmænd som kaldtes til hjælp fra fremmede byer, </div>
<div class="follow">hviler i søvn; for vakthold inat lar de troerne sørge. </div>
<div class="follow">Hustruer har de jo ei eller barn som her er til huse.»</div>

<div class="one">Derefter talte den raadsnare helt Odyssevs og spurte: </div>
<div class="follow">«Sover da hjælperne nu blandt de hestetumlende troer, </div>
<div class="follow">eller i leir for sig selv? Giv grei besked, saa jeg vet det.»</div>

<div class="one">Atter tok Dolon, Evmédes' søn, til orde og svarte: </div>
<div class="follow">«Grei og sandfærdig besked skal jeg gi dig ogsaa om dette. </div>
<div class="follow">Hist ved havet er leiret paioner med krummede buer, </div>
<div class="follow">karer, leleger, kavkoner og tapre pelasgiske stridsmænd, </div>
<div class="follow">hestetumlende fryger og gjæve maioniske kjæmper. </div>
<div class="follow">Fjernt ved Tymbra fik lykier plads og de navngjetne myser. </div>
<div class="follow">Dog, hvad tjener det til at spørre saa nøie om dette? </div>
<div class="follow">ti hvis I agter at vaage jer ind i troernes skarer, </div>
<div class="follow">kom jo trakerne nys og leiret sig ytterst av alle. </div>
<div class="follow">Resos er trakernes drot, Eionevs' herlige ætling. </div>
<div class="follow">Ei har jeg set slike hester som hans, saa store og skjønne. </div>
<div class="follow">Hvitere er de end sne og rappe som susende stormvind. </div>
<div class="follow">Kostelig prydet med guld og med sølv er høvdingens stridsvogn. </div>
<div class="follow">Klædt i en kjæmpestor rustning av guld et under at skue, </div>
<div class="follow">kom han til troernes leir. Saa pragtfulde vaaben bør ingen </div>
<div class="follow">dødelig mand kunne bære, men ikkun de salige guder. </div>
<div class="follow">Aa, men ta mig og før mig nu bort til de hurtige snekker, </div>
<span title="[Pg 171]"><a id="Page_171" title="[Pg 171]"></a></span>
<div class="follow">ja, eller la mig faa bli hvor jeg er i grusomme lænker, </div>
<div class="follow">indtil I kommer tilbake og selv har skaffet jer visshet </div>
<div class="follow">om hvert ord som jeg nu har for talt er sandt eller ikke.»</div>

<div class="one">Men Diomedes maalte ham barsk med blikket og svarte: </div>
<div class="follow">«Dolon! har vi dig nu i vor magt, saa la ikke hjertet </div>
<div class="follow">ramme en tanke paa flugt, skjønt glædelig budskap du bragte </div>
<div class="follow">Dersom du nu fik kjøpe dig løs, eller slap os av hænde, </div>
<div class="follow">kom du saavisst igjen til akaiernes hurtige snekker </div>
<div class="follow">enten som speider paany eller ogsaa til aapenlys feide; </div>
<div class="follow">men hvis du nu maa late dit liv for min kraftige næve, </div>
<div class="follow">kommer du aldrig paany til at volde argeierne skade.»</div>

<div class="one">Saa han talte. Da prøvde den bedende Dolon at røre </div>
<div class="follow">ydmyg hans hake med haanden; men høvdingen hugg ham med sverdet </div>
<div class="follow">tvers over halsen og kløvde med slagsverdet begge hans sener. </div>
<div class="follow">Kallende skrek han, da hodet faldt ned og rullet i støvet </div>
<div class="follow">Hjelmen av maarskind løste de først fra hans hode, og derpaa </div>
<div class="follow">tok de hans ulveskinds kappe, hans haardspændte bue og lansen. </div>
<div class="follow">Løftet da helten Odyssevs mot hærfangsgudinden Atene </div>
<div class="follow">høit deres bytte paa arm, og bedende tok han til orde:</div>

<div class="one">«Glæd dig gudinde ved dette; ti først blandt olympiske guder </div>
<div class="follow">ofrer og ber vi til dig. Aa, følg os nu atter i naade </div>
<div class="follow">frem til troernes sovende mænd og vælige hester!»</div>

<div class="one">Saaledes lød hans bøn, og han hængte det blodige hærfang </div>
<div class="follow">op paa en høi tamarisk og sanket til tydelig merke </div>
<div class="follow">rør i en haug, og av busken han brøt de blomstrende grener, </div>
<div class="follow">forat de ei skulde gaa det forbi paa sin hjemfærd om natten. </div>
<div class="follow">Videre vandret de saa over blod og henslængte vaaben. </div>
<div class="follow">Snart kom heltene dit, hvor trakernes fylker var leiret. </div>
<div class="follow">Opgit av træthet sov de nu tungt, og de herlige vaaben </div>
<div class="follow">lyste i tredobbelt rad paa marken ved kjæmpernes side. </div>
<div class="follow">Nær ved enhver av de sovende mænd stod tvespandet bundet. </div>
<div class="follow">Resos var sovnet i krigernes kreds, og hans fotrappe hester </div>
<div class="follow">stod ved hans side. Til stridsvognens karm var de bundet med remmer. </div>
<div class="follow">Først blev Odyssevs ham var og pekte paa ham for sin fælle.</div>

<div class="one">«Her er han selv, Diomedes, og der er hans vælige hester, </div>
<div class="follow">hingstenes par som Dolon har talt om, han som vi dræpte. </div>
<span title="[Pg 172]"><a id="Page_172" title="[Pg 172]"></a></span>
<div class="follow">Vis nu din vældige kraft! ti haandfalden bør du dog ikke </div>
<div class="follow">staa der med vaaben i haand. Saa løs da hans hester fra vognen </div>
<div class="follow">eller slaa løs paa hans mænd, saa sørger jeg selv for hans hester.»</div>

<div class="one">Saa han talte, og kræfter og mod gav Pallas sin yndling. </div>
<div class="follow">Fiender vog han til høire og venstre. De døendes rallen </div>
<div class="follow">lød hvor hans slagsverd faldt, og rød blev marken av blodet. </div>
<div class="follow">Som naar en løve har fundet en flok av vergeløst smaafæ, </div>
<div class="follow">faar eller gjeter, og grisk styrter frem og fælder for fote, </div>
<div class="follow">saaledes fôr Diomedes omkring blandt troernes kjæmper, </div>
<div class="follow">indtil han tolv hadde dræpt, og saasnart Diomedes' slagsverd </div>
<div class="follow">rammet med dræpende hug, saa grep den kloke Odyssevs </div>
<div class="follow">straks den faldne ved foten og slæpte ham bort; ti i tanken </div>
<div class="follow">drøftet han slu hvordan hestenes spand med de flagrende manker </div>
<div class="follow">let kunde føres igjennem og ikke bli sky, naar de maatte </div>
<div class="follow">gaa over blodige lik; til slikt var de endnu for uvant.</div>
<div class="follow">Men da saa Tydevs' søn hadde naadd den sovende konge, </div>
<div class="follow">hugg han for trettende gang og røvet ham livet det søte, </div>
<div class="follow">just som han stønnet; ti Oinevsætlingen stod ved Atenes </div>
<div class="follow">mægtige bud som en skræmmende drøm ved hans hode i mørket. </div>
<div class="follow">Helten Odyssevs løste imens de stampende hester, </div>
<div class="follow">koblet dem sammen med remmer og drev dem saa ut gjennem skaren </div>
<div class="follow">og av hans buesnor fik de et rap; ti den skinnende svepe </div>
<div class="follow">sanset han ikke at gripe med haand fra den straalende vognkarm </div>
<div class="follow">Plystrende gav han et tegn til sin ven Diomedes; ti denne </div>
<div class="follow">nølte i tvil om det vaagsomste verk, om han først skulde røve </div>
<div class="follow">vognen hvor rustningen laa og trække den bort efter stangen </div>
<div class="follow">eller faa løftet den op og baaret den bort gjennem skaren, </div>
<div class="follow">eller kanhænde faa røvet end fler av troerne livet. </div>
<div class="follow">Mens han i tankerne tumlet med slikt, kom Pallas Atene </div>
<div class="follow">nær ham og rettet et ord til den herlige helt Diomedes: </div>
<div class="follow">«Tænk nu paa hjemfærd i tide, du søn av den modige Tydevs; </div>
<div class="follow">ellers du kunde saa let komme hjem til flaaten som flygtning, </div>
<div class="follow">dersom kanhænde en gud skulde vække de sovende troer.»</div>

<div class="one">Saaledes lød hendes ord. Han hørte gudinden og lystret, </div>
<div class="follow">Ilsomt steg han til hest. Da snertet Odyssevs med buen </div>
<div class="follow">gangernes ryg, og de fløi som en vind til akaiernes snekker.</div>

<div class="one">Ei stod Apollon med buen av sølv paa vakt som den blinde, </div>
<div class="follow">da han fik se Diomedes i følge med Pallas Atene. </div>
<span title="[Pg 173]"><a id="Page_173" title="[Pg 173]"></a></span>
<div class="follow">Vred paa gudinden ilte han ned til troernes vrimmel, </div>
<div class="follow">vækket saa først den gjæve Hippokoon, trakernes høvding, </div>
<div class="follow">Resos' fætter, av søvne. Han skyndte sig op fra sit leie, </div>
<div class="follow">og da han saa at pladsen var tom hvor de fotrappe hester </div>
<div class="follow">nys hadde staat, og de myrdede mænd som sprællet i dødskamp, </div>
<div class="follow">sukket han tungt og kaldte ved navn sin elskede frænde. </div>
<div class="follow">Troerne styrtet med skingrende skrik i vildeste tummel </div>
<div class="follow">sammen og stirret paa mændenes verk, den grufulde udaad </div>
<div class="follow">som de fornys hadde øvet, før hjemad til flaaten de stevnet.</div>

<div class="one">Men da de naadde til stedet hvor Hektors speider var fældet, </div>
<div class="follow">stanset Odyssevs, hin yndling av Zevs, de hurtige hester. </div>
<div class="follow">Ned til jord sprang Tydevs' søn og rakte Odyssevs </div>
<div class="follow">krigerens blodige rustning og hoppet igjen paa sin ganger. </div>
<div class="follow">Gav han saa begge et rap, og villige fløi de som vinden </div>
<div class="follow">hen til de stavnhøie snekker; ti derhen stod al deres higen. </div>
<div class="follow">Først var det Nestor som hørte de drønende hovslag og mælte: </div>
<div class="follow">«Venner, argeiernes fyrster i kamp og formænd i raadet! </div>
<div class="follow">Skal jeg faa ret eller ikke? Mit hjerte mig byder at tale. </div>
<div class="follow">Larmen av travende gangere naar just nu mine ører. </div>
<div class="follow">Gid det var Tydevs' søn som kom og den gjæve Odyssevs </div>
<div class="follow">hit fra troernes leir med en fangst av fotrappe foler. </div>
<div class="follow">Dog, i mit sind maa jeg grue av angst for at vanheld har rammet </div>
<div class="follow">Argos' tapreste mænd i troernes larmende tummel.»</div>

<div class="one">Neppe var ordene sagt, før heltene selv var tilstede. </div>
<div class="follow">Ned fra hestene steg de paa jord, og vennerne hilste </div>
<div class="follow">glade de to med venlige ord og rakte dem haanden. </div>
<div class="follow">Først tok Nestor, den graanede helt, til orde og spurte: </div>
<div class="follow">«Si mig, Odyssevs, du navngjetne helt, akaiernes stolthet. </div>
<div class="follow">Hvor har I faat saa herlig et spand? Har I virkelig gjestet </div>
<div class="follow">troernes leir, eller er det en skjænk fra en gud som har møtt jer! </div>
<div class="follow">Grant de ligner i blændende glans det straalende sollys. </div>
<div class="follow">Troerne møter jeg stadig i strid og vet at jeg aldrig </div>
<div class="follow">nøler ved flaaten, skjønt olding forlængst og graanet i krigen. </div>
<div class="follow">Dog, mine øine har endnu ei set saa herlige hester. </div>
<div class="follow">Nei, jeg maa tro I har møtt en gud som skjænket jer gaven. </div>
<div class="follow">Høit er I begge jo elsket av Zevs som troner i skyen, </div>
<div class="follow">elsket tillike av Alfaders barn, den blaaøide Pallas.»</div>

<div class="one">Nu tok Odyssevs, den raadsnare helt, til orde og svarte: </div>
<span title="[Pg 174]"><a id="Page_174" title="[Pg 174]"></a></span>
<div class="follow">«Nestor, du Nelevs' søn, akaiernes stolthet og hæder. </div>
<div class="follow">Lettelig kunde en gud, hvis han vilde det, skjænke som gave </div>
<div class="follow">ædlere hester end disse; ti størst er gudernes vælde. </div>
<div class="follow">Disse du spør om, gubbe, er hester som nylig er kommet </div>
<div class="follow">hit fra Trakien. Tydevs' søn har dræpt deres eier. </div>
<div class="follow">Tolv av hans krigere vog han, de ypperste mænd i hans følge, </div>
<div class="follow">og som den trettende fældte vi nær ved flaaten en speider, </div>
<div class="follow">en som Hektor fornys og de øvrige troiske fyrster </div>
<div class="follow">sendte avsted til vor leir for at se hvad vi nu hadde fore.»</div>

<div class="one">Saa han talte, og lydt han lo, da han jog over graven </div>
<div class="follow">hestenes travende spand, og akaierne fulgte ham glade. </div>
<div class="follow">Men da de snart hadde naadd Diomedes' prægtige leirtelt, </div>
<div class="follow">bandt de Resos' tvespand med veltilsnittede remmer </div>
<div class="follow">fast ved hestenes krybber, hvor alt Diomedes' egne </div>
<div class="follow">fotrappe gangere stod og tygget den deilige hvete. </div>
<div class="follow">Agter i bakstavnen gjemte imens den gjæve Odyssevs </div>
<div class="follow">Dolons blodige rustning som offer til Pallas Atene. </div>
<div class="follow">Derefter vadet de ut i det bølgende saltvand og vasket </div>
<div class="follow">strømmende sved fra nakke og ryg, fra lægger og lænder. </div>
<div class="follow">Men da de kjølige bølger fra sjø hadde skyllet den salte </div>
<div class="follow">sved fra den mødige krop, og friskere slog deres hjerte, </div>
<div class="follow">steg de til styrkende bad i karrene skinnende blanke, </div>
<div class="follow">og da de begge var tvættet i bad og salvet med olje, </div>
<div class="follow">satte de sig til sit maaltid og øste av bollen den fulde </div>
<div class="follow">honningsøt vin og bragte til tak Atene et offer.</div>
</body>
</html>